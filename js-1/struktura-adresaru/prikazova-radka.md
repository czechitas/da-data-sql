## Příkazová řádka

Spousta aplikací nemá :term{cs="grafické uživatelské rozhraní" en="graphical user interface"}, zkráceně _GUI_. Abychom tyto nástroje mohli používat, poslouží nám příkazová řádka, někdy označována také jako terminál.

Abychom se s řádkou seznámili, ukážeme si nejdříve, jak procházet složky a vytvářet nové včetně souborů. Později v lekci si pak také ukážeme aplikaci užitečnou přímo pro vývoj webových stránek.

### Mac

Spusťte aplikaci _Terminal_ / _Terminál_.

::fig[Terminál]{src=assets/mac-terminal.png}

### Windows

Hledejte aplikaci _cmd.exe_ / _Command Prompt_ / _Příkazová řádka_ / _Terminál_.

::fig[Windows Terminál]{src=assets/windows-terminal.png}

### Okno příkazové řádky

Příkazová řádka se ovládá převážně z klávesnice. Pokud tedy budete chtít například něco upravit v již napsaném textu / příkazu, budete muset použít klávesy šipek. Pokud budete mít okno příkazové řádky aktivní, pravděpodobně na vás bude blikat na posledním řádku textový kurzor nebo svítit obdélníček.

::fig[textový kurzor]{src=assets/kurzor.gif}

Pojďme si vyzkoušet zadat první příkaz. Napište `whoami` a stiskněte klávesu :kbd[Enter]. Tím se spustí program se jménem `whoami`, který nemá žádné _GUI_.

::fig[whoami]{src=assets/whoami.png}

Na dalším řádku by se vám mělo objevit, pod jakým uživatelským účtem a případně na jakém počítači jste přihlášení. Konkrétně příkaz výše byl pouštěn s účtem `chalu`.

Jakmile program `whoami` doběhne, příkazová řádka se vrací do původního stavu připravená na zadání dalšího příkazu.
