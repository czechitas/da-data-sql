## Výpis do stránky

Zatím jsme si ještě pořád nevysvětlili, jak přesně dokážeme pomocí JavaScriptu měnit obsah stránky. Ve všech dosavadních ukázkách jsme k tomu používali tajemnou proměnnou :var[document.body.innerHTML], o které zatím víme pouze to, že ji pro nás vytvořil prohlížeč automaticky. V této speciální proměnné je vždy uložen obsah elementu `body`, a to jako jeden dlouhý řetězec.

Mějme následující stránku.

```html
<!DOCTYPE html>
<html lang="cs">
	<head>
		<meta charset="UTF-8" />
		<meta name="viewport" content="width=device-width, initial-scale=1.0" />
		<title>První program</title>

		<script type="module" src="index.js"></script>
	</head>
	<body>
		<h1>První program</h1>
	</body>
</html>
```

Když ji otevřeme v prohlížeči, můžeme si v konzoli ověřit, co proměnná :var[document.body.innerHTML] obsahuje.

```jscon
> document.body.innerHTML
"
    <h1>První program</h1>

"
```

Obdrželi jsme řetězec s celým HTML stránky včetně všech mezer a odsazení. Pokud chceme obsah stránky změnit, můžeme prostě změnit obsah této proměnné a prohlížeč se už sám postará o překreslení stránky. Vyzkoušejte si to v konzoli.

```jscon
> document.body.innerHTML = '<h1>Nový obsah</h1>';
```

Tímto postupem nahradíme celý obsah stránky obsahem našeho řetězce. Nejčastěji však budeme chtít k obsahu stránky pouze něco přidat. K tomu využijeme operátor `+=`.

```jscon
> document.body.innerHTML += '<p>Výsledek výpočtu</p>';
```

Takto můžeme přímo do stránky vkládat jakékoliv HTML značky a máme tak stránku zcela pod kontrolou.
