## Americká tetka, IBM a SQL

Když se v elektronickém pravěku (~1970) objevily první databáze, bylo to v USA. Ještě předtím - v elektronických třetihorách - měla každá aplikace data uložená jaksi po svém. Což byl nesmysl a tak logicky vznikly databáze a jazyk SQL. Proč nesmysl? Programátoři vlastně jakéhosi prapředka databází vyvíjeli pro každou aplikaci zvlášť a to zní jako opakovaná práce a to oni dost neradi. Sdílet data mezi aplikacemi byla noční můra. Pracovat s daty bez aplikace vlastně nebylo možné bez zbastlených utilitek s pochybnou pověstí, to pro změnu děsilo a trápilo uživatele.

Prvními uživateli byli kromě vědců i úředníci a vojáci, respektive vojenští úředníci. Takže většinou paní v nejlepších letech před důchodem. I to je možná jeden z důvodů, proč je SQL (standardizovaný strukturovaný dotazovací jazyk) vytvořen tak, aby byl čitelný i lidským okem a člověk pracující 40 let v kartotéce, si za ním uměl něco představit. Minimálně jednoduché dotazy dávají jakýs takýs smysl i po doslovném překladu do češtiny. Zní to sice asi jako středoškolský profesor informatiky na tripu, ale porozumět se tomu dá.
